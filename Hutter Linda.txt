"Én itt vagyok otthon"

Álmodott egyet, és megvalósította. A kis csoportból tizenegy év alatt nagy családot varázsolt maga köré. Neve elválaszthatatlan a 4-Dance Club Táncstúdiótól. Táncol, koreografál, szervez, tanít, és folyamatosan képzi magát. Ő Hutter Linda.

- Három éves korom óta táncolok, és bár mindent el tudok táncolni, úgy gondolom, vannak nálam jobb táncosok is. Szerintem a táncpedagógiához értek a legjobban, ehhez van a legtöbb adottságom. Valahogy mindig jó érzékkel tapintok rá arra, hogy kivel hogyan kell bánni.

- Szinte gyermekként, 16 éves korában alapította meg a 4-Dance Club Táncstúdiót.

- Akkor jöttem rá, hogy a tanítással és a kortárs táncművészettel komolyan akarok foglalkozni. Abban az időben több olyan stúdió is alakult, amelyeknek véleményem szerint nem sok közük volt a modern tánchoz, és mivel úgy gondoltam, és vélem ma is, hogy az tanítson, aki ért hozzá, magántanuló lettem és megalapítottam az egyesületet. Azóta hobbiként, a főállásom mellett ezzel foglalkozom. Rengeteg munka fekszik benne, és sok áldozatot követel. Számos, az egyéni karrieremet előtérbe helyező lehetőséget kihagytam miatta. Külföldre is mehettem volna, de én itt vagyok itthon, és már tudom, hogy megérte maradni. Semmivel nem pótolható szeretetet, odaadást és hálát kapok a tanítványaimtól.

- Indulásuk óta sok stúdió már megszűnt. A 4-Dance megmaradt. Repertoárjuk folyton bővül. Külföldön is ismerik előadásaikat. A versenyekről pedig mindig elhoznak valamilyen díjat.

- Nehéz volt idáig eljutni és még nehezebb fennmaradni, de hiszek abban, hogy a befektetett munkának egyszer beérik a gyümölcse, és abban, hogy az érték mindig nyer. Induláskor a magánéletben is csapatként működő olyan csoportot szerettem volna kialakítani, ami egy nagy családként, a szeretet, a nyíltság és az őszinteség jegyében működik. Kezdetben harmincan voltunk, most majdnem háromszázan vagyunk. Ezek a számok, a szakmai elismerések és a különféle visszaigazolások számomra azt mutatják, hogy sikerült elérnem azt, amit szerettem volna.

2009. november 12.

Díjak
2014. Amatőr Zenés Színpadok Országos Fesztiválja (SCHERZO) - Békéscsaba - Mesélő musical-ek interaktív zenés gyerekműsor előadásért: szakmai zsűri I. helyezés
2013. Amatőr Zenés Színpadok Országos Fesztiválja (SCHERZO) - Pápa - A vörös malom c. előadás - MIKLÓS TIBOR EMLÉKDÍJ
2012. Amatőr Zenés Színpadok Országos Fesztiválja (SCHERZO) - Békéscsaba - Kiálts a szeretetért c. musical-opera előadásért: szakmai zsűri II. helyezés, legjobb koreográfus
2011. Miskolc Megyei Jogú Város Közgyűlése - Nívódíj
2011. Amatőr Zenés Színpadok Országos Fesztiválja ( SCHERZO ) - Pápa. Szállj fel szabad madár c. rock-opera előadásáért: szakmai zsűri I. helyezés, legjobb rendező
2010. Amatőr Zenés Színpadok Országos Fesztiválja ( SCHERZO ) - Békéscsaba, Macskák c. musical előadásáért: szakmai zsűri I. helyezés, legjobb koreográfus
2009. Amatőr Zenés Színpadok Országos Fesztiválja (SCHERZO) - Pápa. József és a színes szélesvásznú álomkabát c. musical - szakmai zsűri és a diákzsűri I. helyezés, Abszolutorium díj, legjobb koreográfus, legjobb női táncos
2008. Amatőr Zenés Színpadok Országos Fesztiválja ( SCHERZO ) - Békéscsaba, Jézus Krisztus szupersztár c. musical előadásáért: legjobb koreográfus
2007. A vidék tehetsége fesztivál - 2. és 3. helyezés
2007. Amatőr Zenés Színpadok Országos Fesztiválja (SCHERZO) - Pápa, A legjobb ifjúsági tánccsoport
2006. Amatőr Zenés Színpadok Országos Fesztiválja ( SCHERZO ) - Békéscsaba, A legjobb musical színésznő
2006. Amatőr Zenész Színpadok Országos Fesztiválja (SCHERZO) - Békéscsaba, A vörös malom c. előadás: Abszolutórium díj, szakmai zsűri I. helyezés, diákzsűri I. helyezés, különdíj
2005. Amatőr Zenés Színpadok Országos Fesztiválja (SCHERZO) - Pápa, legjobb koreográfusi díj
2005. Miskolci Tavaszi Diákfesztivál - 2. helyezés
2003. Amatőr Zenés Színpadok Országos Fesztiválja (SCHERZO) - Békéscsaba, legjobb koreográfusi díj
2001. Miskolci Tavaszi Diákfesztivál - 2.; 3. és 4. helyezés
2000. V. Milleniumi Amatőrgála - leglátványosabb koreográfia díja

Tanulmányok
2004 - 2009. Magyar Táncművészeti Főiskola, Budapest
moderntánc-pedagógus
1997 - 2001. Kossuth Lajos Pedagógiai Szakközépiskola, Miskolc
Érettségi

Tanfolyamok
2002-2003. Táncpedagógusok Országos Szövetsége - Budapest
moderntánc oktató
1996-1997. Dance Táncstúdió - Miskolc
1993-1997. Flört Táncstúdió - Miskolc
1991-1993. Ifjúsági és Szabadidő Ház Jazz Balett Iskola - Miskolc
1987-1991. VASAS Balettiskola - Miskolc